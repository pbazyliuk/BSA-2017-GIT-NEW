<article><time datetime="2017-03-01 20:00">2017-03-01 20:00</time>

# Подробиці AMD Radeon RX Vega з Capsaicin & Cream

В рамках заходу Capsaicin & Cream на виставці GDC 2017 компанія AMD розповіла деякі нові подробиці щодо графічних процесорів AMD Vega і відеокарт AMD Radeon RX Vega на їх основі. В першу чергу був представлений логотип нової серії і ще раз підтверджено, що їх повноцінний дебют запланований на другий квартал поточного року.

Як ми пам'ятаємо, мікроархітектура AMD Vega заснована на чотирьох «китах»: High Bandwidth Cache Controller (HBCC), новому поколінні обчислювальних блоків (Next-Gen Compute Unit або NCU) з підтримкою Rapid Packed Math (RPM), новому поколінні програмованого геометричного конвеєра (New Programmable Geonmetry Pipeline) і поліпшеному піксельному рушії (Advanced Pixel Engine). Деякі з них були детально розглянуті в попередній <a href="">презентації AMD Vega</a>, але були і деякі нові нюанси.

### AMD High-Bandwidth Cache Controller

Завдяки інтеграції особливої кеш-пам’яті High Bandwidth Memory Cache (HBMC), що працює під керуванням контролера High Bandwidth Cache Controller (HBCC), розробники отримують можливість використання 100% відео- і кеш-пам'яті в графічних адаптерах лінійки AMD Radeon RX Vega. В оптимізованих іграх це дозволяє значно підвищити частоту кадрів. Наприклад, після активації цієї технології в Deus Ex Mankind Divided середній показник FPS виріс більш ніж на 50%, а мінімальний – більш ніж на 100%. Але відкритим залишається питання: «Чи захочуть розробники оптимізувати свої проекти?»

### AMD Rapid Packed Math

Нове покоління обчислювальних блоків (NCU) отримає можливість використання опції Rapid Packed Math (RPM), яка прискорює обчислення половинної точності з плаваючою комою (FP16). Це дозволяє швидше прораховувати фізику та звичайні комп'ютерні розрахунки при підготовці зображення. Наприклад, активація RPM у технології TressFX дозволяє системі прораховувати поведінку вдвічі більшої кількості волосків (1 200 000 проти 550 000).

### AMD Radeon Virtualized Encode

Графічні процесори лінійки AMD Vega використовуватимуться не лише в масових користувацьких відеокартах, але й у складі прискорювачів для хмарних серверних систем. Для просування такого сценарію AMD заручилася підтримкою компанії LiquidSky, яка вже пропонує хмарні обчислення та ігри більш ніж 1,5 млн користувачам. У рамках демонстрації AMD Vega в складі сервера здійснював обробку і трансляцію геймплея Battlefield 1 на користувацьку систему в роздільності Full HD (1080p). Тобто це буде певним аналогом потокового сервісу NVIDIA GeForce Now.

### AMD MultiView Rendering и Multi-Res Rendering

Подбали в компанії AMD і про любителів VR-розваг. Спеціально для них в AMD Vega додали підтримку технологій AMD MultiRes Rendering і AMD MultiView Rendering, які є частиною AMD LiquidVR. Перша з них дозволяє зменшити навантаження на GPU шляхом оптимізації процесу рендерингу зображення, грунтуючись на особливостях нашого зору: з високою роздільною здатністю обробляється лише центральна частина кадру, а периферійні об'єкти – в низькій.

У свою чергу AMD MultiView Rendering дозволяє поліпшити продуктивність CPU і GPU у VR шляхом усунення надлишкової (подвійної) обробки зображення. В результаті підвищується швидкість рендерингу та знижуються затримки при обробці кадрів. Це дозволяє задіяти менш потужні комп'ютери для занурення у віртуальну реальність.

### Покращена реалізація Multi-GPU

Важливу роль в AMD відводять можливості з організації зв'язок декількох графічних адаптерів у режимі AMD CrossFireX. Наприклад, у рамках демонстрації гра Sniper Elite 4 показала майже 100% приріст на зв'язці відеокарт AMD Radeon RX 480, що стало можливим завдяки тісній співпраці Rebellion і AMD. В AMD Radeon RX Vega нам також обіцяють приділяти більшу увагу питанню оптимізації нових популярних ігор під технологію Multi-GPU з використанням можливостей API DirectX 12 і Vulkan.

<div>[http://wccftech.com](http://wccftech.com)  
[https://www.techpowerup.com](https://www.techpowerup.com)</div>

<span>Сергій Буділовський</span>

<div>

> <time datetime="2017-03-02 13:00">2017-03-02 13:00</time>
> 
> <div>Петро</div>
> 
> Цікаво, чи буде потужність нових Amd Vega на достатньому рівні в порівннянні з рішеннями від Nvidia?!

> <time datetime="2017-03-02 14:00">2017-03-02 14:00</time>
> 
> <div>Андрій</div>
> 
> <cite>За словами Amd відеокарти будуть мати хорошу потужність в порівнняні з Geforce 1080TI</cite>  
> Залишилось дочекатись появи їх на ринку=)

> <time datetime="2017-03-02 15:00">2017-03-02 15:00</time>
> 
> <div>Юра</div>
> 
> Будемо чекати з нетерпінням)

</div>

</article>